Vad är spanska sjukan?


Så vitt man hittills kunnat utröna är spanska sjukan om
icke fullkomligt identisk med influenzan, d. v. s. framkallad av
samma bakterie som denna, så dock till sitt väsen, uppkomst
och spridningssätt närmast lik denna.

Genom erfarenhet från föregående svåra influenzaepidemier
veta vi, att smittan sprides från person till person genom
andningsluften, som innehåller smittoämnet i de vatten- resp.
slempartiklar, vilka utslungas från näsa och mun vid hosta,
nysning eller då den sjuke skrattar, sjunger eller talar högt.
Smittoämnet finnes därför också i den sjukes näsdukar och
linne, samt säng- och gångkläder, som blivit förorenade av den
sjukes utsöndringar från näsa och mun.

Sjukdomen insätter mestadels ganska häftigt, efter något
dygn av allmänt illamående, trötthet, lättare frossbrytningar,
dragande, huggande smärtor i korsryggen och i lederna.
Efterhand inställa sig snuva, huvudvärk, värk i ögonhålorna, i
armarna, benen och ryggen, åtföljd av en beklämmande smärta
i hjärttrakten, stundom håll i bröstet och svårigheter att
andas. Därjämte tillkommer en hård, skrällande och torr
hosta i samband med smärtor i halsen. Temperaturen stiger
redan det första dygnet över det normala och når vanligen på
andra och tredje dygnet till 39 gr. och däröver.

I många fall börjar sjukdomen med symptom från
matsmältningsorganen, yttrande sig genom illamående, kräkningar,
kväljningar, smärtor i buken och diarrhé, samtidigt med
temperaturstegring, ledsmärtor, huvudvärk och värk i korsryggen.
Snart tillkomma emellertid ovannämda besvär från halsen, och
hostan, varjämte febern ständigt ökas. Vanligtvis har sjukdomen
nått sin höjdpunkt på tredje eller fjärde dygnet, varefter
samtliga symptom i samband med tämligen jämt sjunkande
temperatur så småningom försvinna. Det kvarstår likvisst gärna
en intensiv trötthets- och olustkänsla med dålig aptit och orolig
sömn, samt mer eller mindre envis hosta under flera dagar.
Vid andra tillfällen åter får man se, hurusom sjukdomstecknen
från nervsystemet äro de mest övervägande, i det patienten
från början besväras av en intensiv huvudvärk, överkänslighet
eller slöhet, ofta åtföljd av omtöckning och hallucinationer.
Febern, som i många fall från början håller sig hög, når vid
dylika fall ej sällan till 40 gr. resp. 40,5 gr. C. och däröver.

I rena, typiska fall har sjukdomen avspelats på ungefär
en vecka. Patienten är likvisst ingalunda att betraktas som
fullt återställd efter nämda tid, utan behöver mestadels ytterligare
ett par veckors rekonvalescens för att kunna återgå till
arbetet.

Liksom vi sedan gammalt fått erfara, att influenzan
mången gång komplicerades med lunginflammation, så finna vi nu,
att en dylik komplikation allt oftare inträffar, och vi hava
också fått konstatera, att denna mestadels lär av ytterligt
elakartad natur samt ett stort antal fall tar ett ödesdigert förlopp.
Har ingen förbättring inträtt efter de första; 4 à 5 dygnen, utan
fastmera allmänbefinnandet försämrats, hostan tilltagit och
blivit mera hård, temperaturen ej visat någon tendens till att gå
ned, samt det därtill börjat inställa sig håll och mera besvärande
smärtor i bröstet i förening med andfåddhet, så har man att vänta
en lunginflammation. Misstanken på denna styrkes om man
därjämte får se rostfärgade och blodblandade upphostningar.
Den sjuke blir mera orolig, får en lätt blåaktig färg på
läpparna, andas hastigare och mera besvärat, har ofta svårt att
intaga ett visst sidoläge, klagar över törst, smärtor i bröstet och
huvudvärk.

Erfarenheten har, som ovan nämts, lärt oss, att dessa
lunginflammationer, vilka sålunda uppkomma som en följd av den
nuvarande influenzan, visa en mycket elakartad karaktär och
en intensiv giftighet. För övrigt betingas de, så
vitt man ännu vet, av samma mikrober, som
vanligen alstra lunginflammationen (pneumococcer och
streptococcer). Sjukdomen ger också mången gång vid handen, att
kroppen ej ägt motståndskraft att reagera på samma sätt som
vanligen sker, utan man får i stället se sjukdomen utvecklas mera
under bilden av en allmän blodförgiftning, med relativt
obestämbara fysikaliska fenomen från lungorna. En annan
komplikation, som understundom gör sig gällande, är
hjärnhinneinflammationen. Mestadels uppkommer den i samband med
lunginflammationen och gör därigenom sjukdomsförloppet än mera
elakartat och tragiskt, men på samma gång kortare.

Då sjukdomen varat c:a tre à fyra dygn eller längre
inställa sig ofta näsblödningar. Blodet från näsan rinner gärna
bakåt och kan dels inkomma i matstrupen och magen, dels i
luftröret, samt i senare fallet giva anledning till hosta med mer
eller mindre rikligt blodblandade upphostningar, vilket
understundom kan giva upphov till förväxlingar med andra sjukdomar
i lungorna.
möjligt gå till sängs. Därjämte bör han, i likhet med vad
man i allmänhet vid febersjukdomar föreskriver, laxera, och
detta även om han dessförinnan haft normal tarmuttömning.
Laxeringen bör företagas så snart en person börjat känna de
första symptomen.

För att hindra sjukdomens spridning bör man vidtaga
alla åtgärder, att förhindra folksamlingar. Sålunda måste alla
offentliga nöjen, teatrar, biografer, danslokaler m. m.
förbjudas, föreläsningar och möten inställas, skolor samt kyrkor
avstängas och inkallning av militär uppskjutas. Man bör
därjämte förbjuda personer att besöka den sjuke, och se till, att den sjukes
närmaste anhöriga ej mer än vad nödvändigt är beblandar sig
med allmänheten.

Slutligen vore det önskvärt, att ännu friska personer i den
sjukes familj avhölles från direkt beröring med den sjuke,
samt att endast en person hade i uppdrag att handhava den
sjukes vård.

I detta sammanhang förtjänar att påpekas, att
genomgången sjukdom alstrar en viss grad av immunitet, d. v. s.
okänslighet för ny smitta.

Därför bör man också till vård av sjuka personer helst
använda sådana personer, som redan genomgått sjukdomen.

På platser, där sjukdomen ännu ej uppträtt, bör man
åstadkomma förebyggande åtgärder så till vida, att allmänheten
uppmanas: att 1:o) ej genom vårdslöshet utsätta sig för
förkylningar, 2:o) ej umgås med från smittad ort kommande personer,
att 3:o) undvika resor till sådana platser, där sjukdomen redan
grasserar, att 4:o) iakttaga den största möjliga renlighet
(gurgling morgon och kväll, att tvätta händerna före varje måltid),
samt 5:o) noga observera när de första sjukdomsfallen inträffa
samt anmäla dessa för vederb. hälsovårdsmyndighet. Har
sjukdomen redan uppträtt, och man ej effektivt kunnat isolera de
första fallen, böra ovannämda åtgärder (med stängning av
skolor, nöjeslokaler m. m.) genast vidtagas. Har ett fall
inträffat i en fabrik, skall fabriksläkaren därom underrättas. Har
ett eller flera barn i en skola insjuknat under misstänkta
sjukdomstecken (huvudvärk, illamående, feber och hosta m. m.),
skall lärarinnan, resp. läraren, därom göra anmälan till
skolläkaren. Om en person inkommer på ett hotell, bör man
efterhöra hans hälsotillstånd, och likaså är det varje privat mans
rätt och plikt att utforska, om en person, som söker logi, är
frisk och utan sjukdomstecken.
Arbetsgivare böra ej ta emot personer i en verkstad eller
på en fabrik utan att efterhöra, om vederbörande har varit och
är frisk sedan åtminstone en vecka. Likaså böra de tillse,
att icke arbetaren för tidigt återgår till arbetet. De måste
sålunda ha varit fria från alla sjukdomstecken, enkannerligen
feber, under minst 5 à 6 dygn, innan de böra få tillåtelse att
återupptaga sitt arbete.

Till rent förebyggande åtgärder mot smittans spridning
måste man även räkna individens personliga kroppsvård.

Det tillhör sålunda en var, att i tider av en så smittosam
sjukdom att 1:o) väl nutriera sin kropp, 2:o) hålla sig väl ren
och 3:o) att ej tillåta att klädespersedlar, respektive matkärl
och sängkläder, förblandas utan att hava blivit noggrannt
rengjorda.

Sedan sjukdomen hunnit sprida sig, måste givetvis alla nu
nämda åtgärder tillämpas och genomföras med så mycken större
stränghet.
